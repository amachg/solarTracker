# Ηλιοτρόπιο
Κατασκευή Ρομποτικού Ηλιοτρόπιου

Στόχος της ομάδας ρομποτικής του σχολείου μας είναι η κατασκευή ενός ηλιακού ιχνηλάτη (Solar Tracker), που θα εκμεταλλεύεται με τον καλύτερο τρόπο, την ισχυρότερη ανανεώσιμη πηγή ενέργειας στη γης, δηλαδή, το ηλιακό φως.
Ο ιχνηλάτης θα είναι ένας αρθρωτός βραχίονας που στηρίζει ένα συλλέκτη ηλιακής ενέργειας στην κορυφή του. Ο βραχίονας θα είναι δύο βαθμών ελευθερίας, ώστε να μπορεί να στρέφεται οριζόντια γύρω από τον άξονα του συλλέκτη και κάθετα γύρω από τον άξονα της βάσης του.
Θα ανιχνεύει συνεχώς μια πηγή φωτός, συγκεκριμένα τον ήλιο, χρησιμοποιώντας αισθητήρες φωτός, αναλογικούς, ή φηφιακούς.
Ο συλλέκτης θα είναι μια φωτοβολταϊκή κυψέλη που θα μετατρέπει τη φωτεινή ενέργεια σε ηλεκτρική και θα την αποθηκεύει σε επαναφορτιζόμενες μπαταρίες, από τις οποίες ίσως να τροφοδοτείται όλο το σύστημα.
Ο έλεγχος των κινητήρων και των φωτοαισθητήρων θα γίνεται με μικροελεγκτή, μέσω λογισμικού. Το πρόγραμμα θα στρίβει τον συλλέκτη στην κατεύθυνση με τη μέγιστη απόδοση απορρόφησης ενέργειας.

Η κατασκευή χρησιμοποιεί:
  1) Αρχικά για το πρότυπο, ένα μέρος από κιτ ρομποτικού βραχίονα με 4 βαθμούς ελευθερίας, περιορισμένο σους δύο βαθμούς ελευθερίας. Και στο τελικό προϊόν, ιδιοκατασκευή με στρεφόμενο πλαίσιο (Pan/Tilt Bracket), αποτελούμενη από πλαστική βάση από θήκη DVD, στηρίγματα από σκληρό χαρτόνι, μεταλλικό άξονα και δύο σερβοκινητήρες, ροπής 5 κιλών ο καθένας με πλήμνες σύνδεσης (hubs).
  2) Τέσσερις αισθητήρες φωτός, αρχικά αναλογικούς, δηλαδή φωτοαντιστάσεις LDR 5mm (light dependent resistor) και στο τελικό στάδιο φηφιακούς, δηλαδή πλακετάκια με BH1750FVI (Digital Light Sensor Module).
  3) Φωτοβολταϊκή Κυψέλη 3,5 βατ, χαμηλού βάρους και μέσης τάσης 6 βόλτ, που αποδίδει ρεύμα έως 600 μιλιαμπέρ.
  4) Ρυθμιστής Φόρτισης μπαταρίας, τύπου CN3065 (Solar Lithium Battery Charger).
  5) Επαναφορτιζόμενη πλακέ μπαταρία Ιόντων-Λιθίου (Li-Ion), χωρητικότητας 3.500 μιλιαμπερωρίων στα 3,7 βολτ, που αποδίδει ισχύ 13 βατώρες  περίπου.
  6) Μικροελεγκτή arduino uno.
  7) Εξωτερικό τροφοδοτικού φορητό ή πάγκου, στα 6 βολτ και πάνω από 2 αμπέρ.
  8) Διάφορα καλώδια σύνδεσης, πλακέτα breadboard, θερμοσυστελλόμενα, κλπ.
